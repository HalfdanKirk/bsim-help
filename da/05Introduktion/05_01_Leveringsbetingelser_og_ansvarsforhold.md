# Leveringsbetingelser og ansvarsforhold

Edb-programmet *BSim* er udviklet af Statens Byggeforskningsinstitut, der ejer alle rettigheder til programmet, idegrundlaget og den tilhørende dokumentation. Programmet leveres på cd-rom som objektprogram til den af brugeren/køberen specificerede maskinkonfiguration. Brugeren har alene ret til at anvende programmet på de pc’er som er opstillet på brugerens adresse i henhold til den indgåede leveringsaftale.

Statens Byggeforskningsinstitut påtager sig i en periode på 6 måneder efter fremsendelsesdatoen uden beregning at rette eventuelle af brugeren påviste og af Statens Byggeforskningsinstitut anerkendte programfejl.

Statens Byggeforskningsinstitut påtager sig, ud over de forpligtelser der følger af leveringsaftalen, intet ansvar for fejl eller mangler ved det leverede program eller den tilhørende vejledning eller for konsekvenserne af sådanne fejl. Statens Byggeforskningsinstitut kan heller ikke garantere for eller gøres ansvarlig for resultaternes korrekthed, tilstrækkelighed eller programmets anvendelsesmuligheder.
